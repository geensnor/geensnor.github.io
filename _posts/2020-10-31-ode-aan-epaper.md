---
title: Ode aan e-paper
author: Joris
permalink: /ode-aan-epaper/
categories:
 - Spullen
 - Internet
---

Ow e-paper, wat ben je toch een fantastische technologie. Minimalistisch, energiezuinig, subtiel, stijlvol en duidelijk. Iedereen kent e-paper natuurlijk van de e-readers. Maar ook op andere plekken vertoont de bon vivant onder de schermen zijn kunsten. Ik wil jullie graag meenemen op een reis langs de fine fleur van e-reader toepassingen. 

## Krant aan de muur

![voorpagina New York Times](https://miro.medium.com/max/700/0*JYoKeC540vHfobsk)
Max Braun is ook een fan. Hij heeft een enorm e-paper scherm van E-ink (E-ink is een bedrijf wat e-paper schermen maakt) aan de muur gehangen waarop elke ochtend de voorpagina van de New York Times wordt getoond. Super gaaf idee natuurlijk. Het frame is van beton en daarvoor heeft hij een scherm van 31,2 inch gemaakt. Het geheel wordt aangestuurd door een [speciaal](https://shopkits.eink.com/product/v5-system-board/) bordje van 500 dollar. Het [scherm zelf](https://shopkits.eink.com/product/31-2%cb%9d-monochrome-epaper-display-va3200-qaa/) was ook 1500 dollar, dus echt goedkoop was het project niet. Maar Max werkt bij Google dus we hoeven geen medelijden met hem te hebben. 

Voor de rest doet het scherm niets en zitten er ook geen knoppen aan. Maar zoals Max zelf altijd zegt:

> Sometimes no user interface is the best user interface

En daar is geen woord spaans bij!

Max en z'n scherm: [The Morning Paper Revisited](https://onezero.medium.com/the-morning-paper-revisited-35b407822494)

## Schermpje bij je thuis

![e-paper scherpje](/assets/posts/epaper-ding.jpg)

Max is natuurlijk wel helemaal los gegaan met z'n mega scherm, maar ook voor gewone stervelingen ligt iets vergelijkbaars binnen handbereik. Het bedrijf Waveshare maakt namelijk heel veel [verschillende](https://www.waveshare.com/product/displays/e-paper.htm) e-paper schermen. Zelf heb ik een tijd terug een [2,7 inch scherm](https://www.waveshare.com/product/displays/e-paper/2.7inch-e-paper-hat.htm) gekocht die je op een Raspberry Pi kan zetten. De ondersteuning van de schermen is best prima, en met wat Python (beetje Google-en, knippen en plakken) heb ik een scherm gemaakt die het weer en het stroomverbruik van m'n huis toont. Elke 5 minuten wordt de boel ververst en omdat het e-paper is, is het heel goed leesbaar. Elk ander scherm zou nogal snel een "licht bak" worden, maar e-paper is zoals gezegd erg subtiel.

Ik heb inmiddels ook een 7,5 inch scherm van Waveshare gekocht. Maar ik heb nog niet de tijd gevonden om daar iets fraais van te maken. Doordat die flink groter is, moet daar ook iets van een behuizing om heen. Hoe ik dat allemaal ga regelen weet ik nog niet. Houd daarvoor geensnor.nl in de gaten!

## Horloge

![Fossil](https://www.androidcentral.com/sites/androidcentral.com/files/styles/large/public/article_images/2019/09/fossil-collider-hybrid-smartwatch-hr-black-1.jpg?itok=0siokfQc)

Tot slot is e-paper perfect voor horloges. Een echt hoge refresh rate heb je niet nodig en een batterij die het even vol houdt is wel prettig voor je klokje. Het is eigenlijk vreemd dat er zo weinig horloges met e-paper schermen zijn.

Sinds kort heb ik het bovenstaande horloge. De [Fossil Hybrid HR](https://partner.bol.com/click/click?p=2&t=url&s=1122314&f=TXL&url=https%3A%2F%2Fwww.bol.com%2Fnl%2Fp%2Ffossil-collider-hybrid-hr-smartwatch-ftw7010-zwart%2F9200000118085456%2F&name=Fossil%20Collider%20Hybrid%20HR%20Smartwatch%20FTW7010%20-...). Deze geeft de tijd aan met wijzers, maar achter de wijzerplaat zit een ....jawel... e-paper schermpje! Alle "smart" dingen worden daarop getoond. Top idee van Fossil want het werkt als een trein.

## Meer!

Tot zover mijn tour langs deze mooie toepassingen. Ben je enthousiast geworden en wil je meer horen over e-paper, dan raad ik je de onderstaande aflevering van Een Podcast over Media. In deze aflevering leuteren Alexander Klopping en Ernst-Jan Pfauth hier nog een tijdje over door.

<iframe src="https://art19.com/shows/een-podcast-over-media/episodes/195d9231-6ac3-461e-987e-f8340964a60a/embed?theme=light-custom" style="width: 100%; height: 200px; border: 0 none;" scrolling="no"></iframe>

